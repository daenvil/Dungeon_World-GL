# Ê Cregue
As terras de *Dungeon World* son un desastre deixado da man das deidades. Están ateigadas de mortos vivintes, bestas de todo tipo, e vastos espazos antinaturais que separan as civilizacións seguras e bendecidas polos templos. Aí fóra hai un mundo sen deidades, e por iso mesmo ese mundo te necesita.

Traer a gloria da túa deidade aes herexes non só está na túa natureza: é a túa vocación. Recae en ti a responsabilidade de catequizar a base de espada, maza, e feitizos; adentrarse nas profundidades das terras salvaxes e plantar alí a semente da divinidade. Disque é mellor gardar a túa deidade preto do teu corazón; ti sabes que iso son trapalladas: esta vive no fío dunha espada.

Mostra ao mundo quen manda.

## Nomes
**Enanos:** Durga, Aelfar, Gerda, Rurgosh, Bjorn, Drummond, Helga, Siggrun, Freya.

**Humanos:** Wesley, Brinton, Jon, Sara, Hawthorn, Elise, Clarke, Lenore, Piotr, Dahlia, Carmine.

## Aparencia
Escolle un de cada:

- Mirada amable, penetrante, ou triste.
- Tonsura, cabelo estraño, ou calvicie.
- Toga solta, hábito, ou vestimentas comúns.
- Corpo delgado, nodoso, ou fofo.

## Características

- Os teus PG máximos son 8+Constitución.
- O teu dano base é d6.

## Procedencia

Escolle unha procedencia:

### Enane
Es unhe coa rocha. Cando ***comungas***, tamén che é concedida unha versión especial do feitizo *Palabras de quen non fala* como un rito que só funciona sobre a pedra.

### Humane
A túa fe é diversa. Escolle un feitizo da clase maga. Podes obter e lanzar ese feitizo como se fose da túa propia clase.

## Xogadas iniciais

Comezas coas seguintes xogadas:

### Deidade
Serves e adoras a algunha deidade ou poder o cal che otorga feitizos. Dalle un nome á túa deidade e escolle o seu dominio:

- Sanación e restauración.
- Conquista sanguenta.
- Civilización.
- Coñecemento e segredos.
- A xente oprimida e esquecida.
- O que vive nas profundidades.

Escolle un precepto da túa relixión:

- A túa relixión predica a santidade do sofremento. Engade *Petición: Sofremento*.
- A túa relixión é isolacionista ou é unha secta. Engade *Petición: Obter segredos*.
- A túa relixión ten importantes ritos de sacrificio. Engade *Petición: Ofrenda*.
- A túa relixión cre no xuízo por combate. Engade *Petición: Vitoria persoal*.

### Guía divina
Cando **fas unha *petición* á túa deidade acorde co precepto da túa relixión**, obtés algún coñecemento ou beneficio útil relacionado co seu dominio. A DX decidirá o que.

### Tornar mortos vivintes
Cando **sostés o teu símbolo sagrado mentres pides protección á túa deidade**, rola+SAB. ✴Nun 7+, ningún morto vivinte achegarase a terte no seu alcance, mentres continúes rezando e aguantando o teu símbolo. ✴Nun 10+, tamén aturdes momentáneamente a mortos intelixentes, e fas que os que non teñan intelixencia fuxan. Unha agresión romperá o efecto, facendo que volvan actúar con normalidade. Os mortos intelixentes poden atopar xeitos de atacarte dende a distancia, son así de finos.

### Comungar
Cando **gastas un tempo ininterrumpido (unha hora ou así) en comuñón tranquila coa túa deidade**:

- Perdes todos os feitizos que che foran concedidos.
- Es concedide novos feitizos da túa elección cuxos niveis sumados non superen o teu nivel+1, e dos cales ningún sexa superior ao teu nivel.
- Preparas todos os teus ritos, os cales non contan cara o teu límite.

### Lanzar un feitizo
Cando **lanzas un feitizo concedido pola túa deidade**, rola+SAB. ✴Nun 10+, o feitizo é exitoso e a túa deidade non cho retira. ✴Nun 7–9, o feitizo é lanzado, pero escolle unha:

- Chamas atención indesexada ou quedas nunha posición perigosa. A DX dirache como.
- O lanzamento distánciate da túa deidade: resta -1 ao *lanzar feitizos* ata que volvas *comungar*.
- Despois de lanzalo, a túa deidade retírache o feitizo. Non podes lanzalo de novo ata que *comungues* e se che volva ser concedido.

> Ten en conta que manter feitizos con efectos duradeiros causará, en ocasións, unha penalización á túa rolada para *lanzar un feitizo*.

## Aliñamento
Escolle un aliñamento:

### Bo
Ponte en perigo para sanar a outra persoa.

### Legal
Ponte en perigo seguindo os preceptos da túa igrexa ou deidade.

### Malvado
Dana a outra persoa para demostrar a superioridade da túa igrexa ou deidade.

## Equipo
A túa carga máxima é 10+FOR.

Comezas con racións de viaxe (5 usos, peso 1) e algún símbolo divino, descríbeo (peso 0). Escolle a túa defensa:

- Cota de malla (armadura 1, peso 1).
- Escudo (+1 armadura, peso 2)

Escolle a túa arma:

- Martelo de guerra (*curto*, peso 1).
- Maza (*curto*, peso 1).
- Vara (*curto*, *dúas mans*, peso 1) e vendas (peso 0).

Escolle unha opción:

- Equipo de aventuras (peso 1) e racións de viaxe (5 usos, peso 1).
- Pócema de sanación (peso 0).

## Vínculos
Preenche co nome dunhe compañeire polo menos un vínculo.

- _______________ insultou á miña deidade, non me fío.
- _______________ é unha boa persoa e fiel na que confío.
- _______________ está en perigo constante, mantereine a salvo.
- Estou intentando convertir a _______________ á miña fe.

---

## Xogadas avanzadas
Cando subas a un nivel entre 2 e 5, escolle unha das seguintes xogadas.

### Ê Elexide
Escolle un feitizo. Ese feitizo éche concedido como se fose un nivel inferior.

### Fortalecer
Cando **sanas a alguén**, a persoa sanada suma +2 á súa seguinte rolada de dano.

### As balanzas da Vida e da Morte
Cando **alguén toma o seu derradeiro alento na túa presenza**, suma +1 á súa rolada.

### Serenidade
Cando ***lanzas un feitizo***, ignora o primeiro penalizador -1 de feitizos activos.

### Primeiros auxilios
O feitizo *Curar feridas leves* é un rito para ti, e polo tanto non conta de cara ao teu límite de feitizos concedidos.

### Intervención divina
Cando ***comungas***, reserva 1 e perde calquera reserva que tiveses. Gasta esa reserva **cando ti ou unhe aliade recibe dano** para chamar á túa deidade: esta intervén cunha manifestación apropiada (unha raxada de vento repentina, un deslizamento fortuíto, un raio de luz) e nega o dano.

### Penitente
Cando **recibes dano e aceptas a dor**, podes sufrir +1d4 de dano (ignorando armadura). Se o fas, suma +1 á túa seguinte rolada para *lanzar un feitizo*.

### Empoderar
Cando ***lanzas un feitizo***, nun 10+ podes escoller unha opción da lista de 7–9. Se o fas, podes escoller tamén un dos seguintes efectos:

- Os efectos do feitizo son duplicados.
- O feitizo afecta ao dobre de obxectivos.

### Oración de guía
Cando **sacrificas algo de valor á túa deidade e rezas pedindo orientación**, a túa deidade diche o que quere que fagas. Se o fas, gaña experiencia.

### Protección divina
Cando **non levas armadura nin escudo**, tes armadura 2.

### Sanadore devote
Cando **sanas a alguén** (non a ti mesme), engade o teu nivel á cantidade de PG sanados.

---

Cando subas a un nivel entre 6 e 10, escolle unha das seguintes xogadas ou das anteriores.

### Unción
*Requer: Ê Elexide*

Escolle un feitizo distinto ao que escolliches para *Ê Elexide*. Ese feitizo éche concedido como se fose un nivel inferior.

### Apoteose
A primeira vez que **gastas tempo rezando dun xeito apropiado para a túa deidade** despois de coller esta xogada, escolle unha característica asociada á túa deidade (garras afiadas, ás de plumas de zafiro, un terceiro ollo que o ve todo, etc.). Cando rematas a túa oración, gañas permanentemente esa característica física.

### Segar
Cando **tomas un tempo despois dun conflito dedicando a vitoria á túa deidade e atendes aos mortos**, suma +1 á túa seguinte rolada.

### Providencia
*Reempraza a: Serenidade*

Ignoras a penalización -1 de dous feitizos que esteas mantendo.

### Primeiros auxilios mellorados
*Requer: Primeiros auxilios*

O feitizo *Curar feridas moderadas* é un rito para ti, e polo tanto non conta de cara ao teu límite de feitizos concedidos.

### Invencibilidade divina
*Reempraza a: Intervención divina*

Cando ***comungas***, reserva 2 e perde calquera reserva que tiveses. Gasta esa reserva **cando ti ou unhe aliade recibe dano** para chamar á túa deidade: esta intervén cunha manifestación apropiada (unha raxada de vento repentina, un deslizamento fortuíto, un raio de luz) e nega o dano.

### Mártir
*Reempraza a: Penitente*

Cando **recibes dano e aceptas a dor**, podes sufrir +1d4 de dano (ignorando armadura). Se o fas, suma +1 á túa seguinte rolada para *lanzar un feitizo* e engade o teu nivel a calquera dano provocado ou sanado por ese feitizo.

### Armadura divina
*Reempraza a: Protección divina*

Cando **non levas armadura nin escudo**, tes armadura 3.

### Empoderar mellorado
*Reempraza a: Empoderar*

Cando ***lanzas un feitizo***, nun 10–11 podes escoller unha opción da lista de 7–9. Se o fas, podes escoller tamén un dos seguintes efectos. Nun 12+, podes escoller un destes efectos de balde.

- Os efectos do feitizo son duplicados.
- O feitizo afecta ao dobre de obxectivos.

### Diletante multiclase
Recibes unha xogada doutra clase. Trátate como se foses un nivel máis baixo á hora de escoller a xogada.